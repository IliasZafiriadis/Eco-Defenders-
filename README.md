# Eco-Defenders-
Σκοπός της εργασίας αυτής είναι να σχεδιαστεί και να κατασκευαστεί ένα αυτόνομο πλεούμενο για τη δειγματοληψία για ανάλυση μικροπλαστικών, επισκόπηση και επιτόπια φυσικοχημική ανάλυση ενός υδάτινου αποδέκτη. Το αυτόνομο αυτό πλεούμενο θα συλλέγει δείγματα φιλτράροντας όγκους νερού μέσω κόσκινου κατάλληλου μεγέθους. Ζυγίζοντας τα μικροπλαστικά που θα συλλέγονται, θα μπορεί κανείς να εντοπίσει περιοχές αυξημένης ρύπανσης καθώς και πιθανές πηγές. Το όχημα θα διαθέτει τηλεχειριζομενη κάμερα που θα μεταδίδει απευθείας εικόνα στο χειριστή. Επιπλέον θα διαθέτει σειρά αισθητήρων που θα επιτρέπουν την επιτόπια ανάλυση βασικών φυσικοχημικών χαρακτηριστικών του νερού.   Κατασκευή:  Το πλωτό όχημα θα κατασκευαστεί από σωλήνες pvc και θα επιπλέει στο νερό με τη λογική ενός καταμαράν. Η προώθησή του θα γίνει με δύο κινητήρες (Brushless motor) έχοντας στο κάτω μέρος ένα καλάθι με δίχτυ κατάλληλης διατομής για τη συλλογή δειγμάτων. Το όχημα θα έχει τηλεκατεύθυνση καθώς και αισθητήρες που θα μετρούν φυσικοχημικές παραμέτρους του νερού. Το πλεούμενο θα φέρει εκτός του επεξεργαστή και των αισθητήρων του και μια κάμερα κινητού τηλεφώνου που θα μεταδίδει  ζωντανή εικόνα στο χειριστή. Το ηλεκτρικό του κύκλωμα θα φορτίζεται από μικρά ηλιακά panels στην επιφάνειά του.  Οι σωλήνες θα στεγανοποιηθούν με τάπες και στο τμήμα του οχήματος που θα είναι έξω από το νερό θα τοποθετηθούν οι μπαταρίες, ο επεξεργαστής και το κινητό που θα προσφέρει εικόνα της λίμνης στο χειριστή του πλωτού οχήματος. Σε βάση κατάλληλων διαστάσεων θα προσαρμοστούν το Arduino, οι αισθητήρες και η κάμερα. Σε αντίστοιχη βάση θα τοποθετηθούν και τα ηλιακά πάνελ για φόρτιση των επαναφορτιζόμενων μπαταριών του οχήματος. Για την κατασκευή των κατάλληλων βάσεων θα αξιοποιήσουμε το σχεδιαστικό λογισμικό autodesk inventor και τον 3d εκτυπωτή του σχολείου.   Στα πλαστικά που θα συγκεντρωθούν θα γίνεται διαλογή και ανάλυση ώστε να καταγράψουμε την προέλευσή και την επικινδυνότητά τους.   Με το MIT app inventor θα δημιουργήσουμε μια εφαρμογή για να τηλεκατευθύνουμε το όχημα και να λαμβάνουμε τα δεδομένα της κάμερας και των αισθητήρων, ασύρματα, μέσω κινητού τηλεφώνου. 
